# ZÁKLADY LITERÁRNÍ TEORIE

## Umělecký text, jeho funkce a dělení

### Text umělecký a neumělecký

Písemnictví označujeme jako soubor všech psaných projevů. Současná jazykověda je rozděluje do těchto skupin:

• odborné texty,
• administrativní texty (listiny a korespondence),
• publicistické texty (žurnalistické a popularizační),
• umělecké texty (krásná literatura, dále jen uměl. literatura, uměl. text),
• řečnictví.

### Základní funkce a rysy uměleckého textu, literatury

Základní funkcí umělecké literatury je oslovit osobnost člověka (čtenáře) textem. Zapůsobit tedy na jeho emoce, smysly, rozvíjet jeho fantazii a rozum, formovat schopnost hlubšího zamyšlení, poznat sebe sama. Umělecká literatura dále rozvíjí naše poznání světa, pomáhá nám spoluvytvářet morální hodnoty, ovlivňuje naše myšlení v závažných celospolečenských otázkách např. otázce vztahu viny a trestu. Jde tedy o soubor mnoha funkcí, z nichž nejvýznamnější je funkce estetická – snaha zachytit a prostřednictvím textu předat čtenářům: city, touhy, vítězství i prohry, smutek i radost, lásku a nenávist, radost ze života či strach ze smrti. Umělecký text navíc obsahuje specifické jazykové prostředky (afektivní pojmenování, figury, tropy, rytmus, rým, přímá řeč, polopřímá řeč…) a specifické kompoziční postupy, díky nimž je text ozvláštňován a vyvolává estetický účinek. Literatura navíc pomáhá čtenáři oddychnout si, uvolnit se, pobavit se a dát prostor snění.

### Základní dělení uměleckého textu

Umělecký text obvykle dělíme na:

• prózu
• poezii
• [Drama](Drama.md)

**[Próza](Próza.md)** je jazykový projev, který je psaný ve větách. Prozaický text je dělen na věty, odstavce, kapitoly, díly, knihy a popřípadě cykly (příběh, [Povídka](Povídka.md), [Novela](Novela.md), [Román](Román.md)…). Dalším charakteristickým znakem prózy je tíhnutí k vyprávění a k zachycování skutečnosti. Uměleckou prózu nazýváme také beletrie. Autora prozaického textu (spisovatele) nazýváme prozaik.

**[Poezie](Poezie.md)** (básnictví) je jazykový projev psaný veršem. Tedy textem, která je jednak zvukově, jednak rytmicky či melodicky organizovaný. Básnický text tvoří tyto jednotky: stopa, verš, strofa (sloka), báseň, básnická sbírka ([Sonet](Sonet.md), [Balada](Balada.md), [Romance](Romance.md), básnická [Povídka](Povídka.md), [Epos](Epos.md) aj.). Pro básnický text je typická citovost, subjektivní prožitek a originalita vidění okolního světa. Autora básnického textu nazýváme básník nebo poeta.

**[Drama](Drama.md)** (divadelní hra) je určeno pro jevištní předvádění v divadlech, kdy děj bývá předváděn herci, prostředí bývá naznačeno výstavbou scény (v podobě kulis) a výpravou. Text dramatu (divadelní hry) obsahuje pojmenování postavy a repliku, tedy část textu, kterou postava reprodukuje (říká). Jednotkami dramatického textu jsou: monolog, dialog; replika, výstup, obraz, jednání (dějství). Autora dramatického textu nazýváme dramatik.
## Literární druhy a žánry

### Literární druhy

Umělecká literatura má tři typy zobrazení, které nazýváme literární druhy:

• epiku
• lyriku
• [Drama](Drama.md)

**[Epika](Epika.md)** zahrnuje umělecké texty založené na vyprávění děje.

**[Lyrika](Lyrika.md)** zahrnuje umělecké texty s nedějovým základem, odráží duševní stav postavy – náladu, citové rozpoložení, smyslový prožitek…

**[Drama](Drama.md)** viz část „Základní dělení uměleckého textu“.
### Literární žánry

**ŽÁNR** je skupina literárních děl, která má společné obsahové a formální rysy (např. počet veršů a slok, tematiku, kompoziční a stylistické postupy).

Přehled hlavních literárních žánrů:

- Epické žánry
	- příběh 
	- [Bajka](Bajka.md) 
	- mýtus, 
	- [Pověst](Pověst.md)
	- [Pohádka](Pohádka.md) 
	- [Povídka](Povídka.md)
	- [Novela](Novela.md)
	- [Epos](Epos.md) 
	- [Román](Román.md) 
	- [Cestopis](Cestopis.md) 
	- anekdota 
	- [Fantasy](Fantasy.md)
	
- Lyrickoepické žánry
	- [Balada](Balada.md)
	- [Romance](Romance.md)
	- [Báje](Báje.md) básnická [Povídka](Povídka.md) (poema)

- Dramatické žánry
	- [Tragédie](Tragédie.md)
	- [Komedie](Komedie.md)
	- [Činohra](Činohra.md)
	- [Muzikál](Muzikál.md)

- Lyrické žánry
	- [Píseň](Píseň.md) satira
	- [Elegie](Elegie.md)/žalozpěv [Epigram](Epigram.md)
	- epitaf pásmo
	- [Óda](Óda.md) [Sonet](Sonet.md)

#### Epické žánry:

**PŘÍBĚH** je nejjednodušším epickým útvarem, zdůrazňujícím dějovou složku. Děj má své vyvrcholení a překvapivé zakončení. Rozeznáváme příběh anekdotický, humorný, poučný…

**[Bajka](Bajka.md)** je příběh ze života zvířat nebo zosobněných věcí, má alegorický smysl a didaktický účel.

**[Báje](Báje.md) / MÝTUS** je jeden ze způsobů výkladu světa. Rozeznáváme tři základní mýty – o stvoření světa, člověka, o nesmrtelnosti. Jejími hrdiny jsou hlavně bohové, lidé s božskými vlastnostmi. Soustava mýtů (mytologie) byla základem náboženských soustav starých národů.

**[Pověst](Pověst.md)** je žánr lidové prózy často spjatý s konkrétním místem, předmětem, časem a nadpřirozenými jevy. Má jednoduchý děj i zápletku.

**[Pohádka](Pohádka.md)** je (jako [Pověst](Pověst.md)) původně žánrem lidové slovesnosti. Stěžejní roli zde hraje fantazie. Pohádky jsou časově a místně neurčené. Jsou zde neobyčejné světy, nadpřirozené bytosti, fantastické děje využívající magické číslo tři. Příběhy pohádek končívají většinou vítězstvím pravdy, dobra a spravedlnosti nad lží, zlem a bezprávím.

**[Povídka](Povídka.md)** je prozaický útvar kratšího rozsahu s jednoduchým hlavním dějem (určitá událost), epizodami, popisnými pasážemi, výjimečně s fantastickými prvky a s omezeným počtem postav.

**[Novela](Novela.md)** epický žánr, jehož základem je poutavý příběh s výrazným zakončením (pointou), oproti povídce je v ní potlačen popis ve prospěch hlavního děje.

**[Epos](Epos.md)** rozměrná veršovaná skladba podávající téma hrdinských činů, válek. Postihuje tematicky i mýty. Kromě děje se zde uplatňuje popis. [Epos](Epos.md) patřil k nejvýznamnějším literárním žánrům až do 18. století. Podle tematiky rozlišujeme [Epos](Epos.md) hrdinský, historický, rytířský, náboženský...

**[Román](Román.md)** je rozsáhlý epický text psaný prózou, tematicky bohatší a kompozičně složitější s větším množstvím postav. Novodobý [Román](Román.md) má charakter syntetický - k principu epickému připojuje i princip lyrický a dramatický. Rozeznáváme [Román](Román.md) dobrodružný, historický, milostný, společenský…

**[Cestopis](Cestopis.md)** je prozaický literární žánr. Jeho obsahem je popis autorovy cesty do cizích zemí a krajin se záznamem jejich geografických, národopisných, kulturních, sociálních a jiných zvláštností. Cestopisy vznikaly již ve starověku a středověku (Marco Polo). V české literatuře byla nejslavnější díla vytvořena v době humanismu a renesance (Kryštof Harant z Polžic a Bezdružic, Václav Vratislav z Mitrovic), v 19. století (Emil Holub) a ve 20. století (Jiří Hanzelka a Miroslav Zikmund).

**ANEKDOTA** krátké vtipné vyprávění s překvapivým zakončením.

**[Fantasy](Fantasy.md)** je umělecký žánr založený především na užití magie či jiných nadpřirozených prvků (bájné bytosti, bohové - obzvláště z antických dob) často s vzezřením a chováním netypickým pro lidi. Svět, ve kterém se příběh odehrává, je většinou nezávislý na našem, v některých případech je s naším nějak spojený (Letopisy Narnie) či se děj odehrává přímo v našem nějak pozměněném světě (svět náš a svět kouzelníků). Výrazně se zapsala do dějin literatury a stala se jedním z pilířů žánru trilogie J.R.R. Tolkiena – Pán prstenů.

**[Legenda](Legenda.md)** je epický literární žánr pojednávající o životě, smrti, umučení a zázracích určitého světce či mučedníka (sv. Václav, Ludmila, Vojtěch, Prokop, Anežka, Jan Nepomucký…), příp. ostatků nebo svatého předmětu ([Legenda](Legenda.md) o sv. Kříži). V legendách se vyskytují zázraky a postavy křesťanské historie. V přeneseném smyslu může být i [Legenda](Legenda.md) o význačné osobě.

**SCI – FI** (zkratka anglického [Science fiction](Science%20fiction.md)) vědeckofantastický umělecký žánr vymezený výskytem spekulativních technologií a přírodních jevů anebo dosud neznámých forem života v díle. Děj sci-fi je často zasazen do vesmíru, budoucnosti či alternativní historie. Za zakladatele žánru bývají považováni Jules Verne, pokud jde o technickou sci-fi, a Herbert George Wells, který se věnoval spíše vlivu technologií na člověka.

#### Lyrické žánry:

**[Píseň](Píseň.md)** je jedním z nejstarších lyrických žánrů. Znaky písně: jednoduché vyjádření, přesný hudební rytmus a rým, pravidelná sloka a časté využití refrénu.

**[Elegie](Elegie.md) / ŽALOZPĚV** je lyrický útvar smutného charakteru. Nejčastějším motivem bývá žal nad ztrátou milovaného člověka, vlasti, bolest ze zklamané lásky…

**[Óda](Óda.md)** oslavná lyrická báseň většího rozsahu, která oslavuje např. boha, hrdinu, morální vlastnosti apod.

**SATIRA** je báseň, [Próza](Próza.md) či [Drama](Drama.md) vysmívající se nedostatkům a vadám společnosti nebo člověka formou vyostřené kritičnosti a výsměchem.

**[Epigram](Epigram.md)** je drobná satirická báseň, která stručně vyjadřuje kritický úsudek o určité vlastnosti, životní zkušenosti.

**PÁSMO** je jeden ze žánrů moderní [Poezie](Poezie.md), který uvědoměle využívá mnohovýznamovosti a volného přiřazování veršů. Pásmo se stalo významným žánrem poetistické surrealistické [Poezie](Poezie.md) ve 20. století.

**[Sonet](Sonet.md)** lyrická báseň, jejíž hlavním tématem je láska. Má pevně stanovenou strukturu – čtyři sloky, z nichž první a druhá obsahují po 4 verších a dvě další po třech verších. Celkem má 14 veršů.

**KALIGRAM** je báseň, jejíž písmena nebo celá slova a verše jsou uspořádána typograficky do obrazce (žena, konstrukce věže apod.). Obrazec vyjadřuje i téma básně.

#### Lyrickoepické žánry:

**[Balada](Balada.md)** je veršovaná lyrickoepická skladba středního rozsahu, která má za základ příběh s tragickým vyvrcholením. Ráz balady je pochmurný. Lyrické pasáže se uplatňují zejména v líčení prostředí. Děj bývá zhuštěn, soustředěn ke konfliktu.

**[Romance](Romance.md)** je lyrickoepická báseň středního rozsahu. Je určitým protikladem balady: pojetí konfliktu je v ní smírné, celková nálada jasnější.

**BÁSNICKÁ [Povídka](Povídka.md) (POEMA)** rozsáhlá lyricko-epická veršovaná skladba (skládá se z několika zpěvů) vyjadřující konflikt hrdiny se společností, dále popis přírodních scenérií a pocitů, dojmů a nálad, např. G. G. Byron – Child Haroldova pouť, K. H. Mácha – [Máj](Máj.md), K. J. Erben – Záhořovo lože apod.

#### Dramatické žánry:

**[Tragédie](Tragédie.md)** je nejvýznamnější dramatický žánr se smutným, tragickým zakončením. Zobrazuje postavu v boji s nepřátelskými silami, které jsou silnější než on a kterým podléhá.

**[Komedie](Komedie.md) / VESELOHRA** je charakterizována humorným pojetím. Někdy se komičnost soustřeďuje k postavám ([Komedie](Komedie.md) charakterní), někdy k situacím (situační).

**[Činohra](Činohra.md)** je novodobý dramatický útvar s charakteristickým vykreslením psychologické stránky postav. Tematicky zasahuje do nejrůznějších oblastí.

**[Muzikál](Muzikál.md)** je divadelní představení spojené s hudbou, zpěvem a tancem. Často ve formě hudební adaptace významných děl světové literatury. Jednotlivé obrazy jsou spojeny volně hlavní postavou nebo dějovým pásmem.

## 3. Tematika a kompozice literárního díla

Hlavními tématy v umělecké literatuře bývají: postavy, prostředí a děj.

### POSTAVA

**POSTAVOU** v literárním díle rozumíme téma člověka. Ztvárnění postavy nazýváme „charakteristika“. Postava bývá vytvořena z těchto témat – zevnějšek, povaha, jednání a chování, myšlenky a city. Postavy lit. díla dělíme na: hlavní (hrdina; někdy i antihrdina), vedlejší, epizodní.

Postava bývá uvedena dvěma způsoby:

1. přímou charakteristikou – popisem vnější podoby, vlastnosti postavy sděluje vypravěč pojmenovává přímo;
2. nepřímou charakteristikou – vlastnosti postavy čtenář odvozuje z jejího jednání a chování.

Tomu, kdo příběh vypráví, říkáme **VYPRAVĚČ**. Ten je součástí textu, zatímco autor stojí mimo text. Prostřednictvím vypravěče se čtenář seznamuje s prostředím díla, jeho časem, ve kterém se odehrává, poznává jednotlivé postavy a další důležité věci. Má dvě varianty – první má podobu monologu ve 3. osobě jednotného čísla – tzv. er forma. Autor buď do jednání postav nezasahuje, nehodnotí je, anebo zná jejich myšlenky, pocity, ví, co se kde odehrává – je vševědoucí. Druhou podobou vypravěče, která je vyjádřena 1. osobou jednotného čísla – tzv. ich forma, je jedna z postav příběhu.

#### PŘÍMÁ, NEZNAČENÁ PŘÍMÁ, NEPŘÍMÁ A POLOPŘÍMÁ ŘEČ

Řeč přímá: doslovná citace promluvy postavy vyznačená uvozovkami, pomlčkami aj. grafickými značkami.

Řeč neznačená přímá: citace promluvy postavy bez grafického vyznačení.

Řeč polopřímá: promluva postavy je uvedena vypravěčem, postava promlouvá vždy ve 3. osobě

Řeč nepřímá: vypravěč uvádí promluvu postavy slovesy – řekl, pronesl, pravil atp.; vlastní promluva má podobu vedlejší věty předmětné.

#### MONOLOG , VNITŘNÍ MONOLOG, DIALOG

Monolog - samostatná promluva jedné osoby - postavy, hrdiny, vypravěče.

Vnitřní monolog - zachycuje myšlenky, proces vzniku příběhu v mysli postavy či vypravěče.

Dialog - rozmluva dvou osob, jejichž projevy se střídají.

### PROSTŘEDÍ

**PROSTŘEDÍ** je nejčastěji zobrazeno jako: příroda, mezilidské vztahy, duševní svět postav. Také veškerý okolní svět, který obklopuje postavu. V něm se rozvíjí děj. Prostředím může být jak pokoj, dům, obec, město, příroda, tak i nálada a situace (atmosféra, v níž postava jedná). Prostředí tvoří i postavy. Může být zobrazeno podrobně nebo náznakově, je buď reálné, anebo vymyšlené.

### DĚJ

**DĚJ** chápeme jako vyprávění příběhu (vše je řečeno souvisle a úplně nebo náznakově). Děje se v literárním díle odehrávají v čase, v událostech, a to i nadpřirozených.

Epický a dramatický děj jsou ve své podstatě rozvinutým konfliktem. V konfliktu je možné rozeznat několik základních částí:

**EXPOZICE** – zobrazuje seznámení s postavami, prostředím,

**ZÁPLETKA** – dějová událost, která tvoří základ konfliktu děje,

**KOLIZE** – plně se rozvíjí dramatickou zápletku, dochází k nárůstu sporných situací dějová zauzlení), která určují rozvoj konfliktu,

**KRIZE** – dějový úsek považovaný za vyvrcholení konfliktu, po němž už děj nemůže pokračovat v dosavadním směru,

**PERIPETIE** – neočekávaná a rozhodující část vývoje děje, která také zvyšuje napětí, tato část přináší překvapující rozhodnutí hlavních postav,

**KATASTROFA** – konečný obrat v ději směřující k tragickému vyřešení konfliktu.

#### TYPY TÉMAT:

**CELKOVÉ TÉMA, NÁMĚT** – nejvyšší téma díla, zobrazení konkrétního prostředí, doby, povahy, lidských vztahů atp.;

**HLAVNÍ TÉMA** – je nejdůležitějším z témat;

**VEDLEJŠÍ TÉMA** – téma, jehož důležitost není zásadní;

**EPIZODA** – je tematický celek, který má samostatný charakter a s ostatními tématy je spjat volně;

**MOTIV** – je nejdrobnější téma.

#### Kompozice:

Kompozicí rozumíme uspořádání a spojování jednotlivých jazykových prostředků, vyšších složek textu (vět, odstavců, kapitol; básnického textu do slok; dramatického textu do výstupů, scén a dějství) a tematických prvků v čase a prostoru se zřetelem k celkovému uměleckému záměru autora. (Uspořádání podléhají také titul, příp. podtitul, věnování, předmluva, hlavní text, zakončení, doslov, poznámky, dodatky.)

#### ZÁKLADNÍ TYPY KOMPOZIČNÍ VÝSTAVBY UMĚLECKÉHO TEXTU:

- pevná – motivy jsou řazeny podle logické návaznosti,

- nepevná – motivy jsou řazeny volně, metoda proudu vědomí,

- chronologický postup – přirozená časová posloupnost děje (od začátku do konce),

- retrospektivní postup – děj se rozuzlí hned na začátku, teprve pak se zpětně rozvíjí,

- paralelní postup – dvě nebo více dějových linií stojí vedle sebe a mají stejnou důležitost,

- rámcový postup – příběh první, nejdůležitější rámuje několik ucelených příběhů, které jsou do něj vloženy.

Součástí kompozice jsou:

- konflikt – střet zájmů hlavních postav díla,

- zápletka – dějová komplikace, která posouvá děj kupředu; rozuzlení – ukončení zápletky,

- gradace děje – stupňování napětí v ději,

- retardace děje – zpomalování děje (popis postavy, prostředí…),

- pointa – (vyslovuj vždy „poenta“) vyvrcholení příběhu zcela nečekaným způsobem,

- otevřený konec – zápletka není ukončena,

- kontrast motivů – zdůraznění protikladů, nejvíce v poezii,

- opakování motivů.

## 4. Umělecké jazykové prostředky

Typickým rysem uměleckého textu je používání určitých stylových vrstev jazyka a jsou založeny na ozvláštnění textu od běžného jazyka (neuměleckého). Základem je použití spisovné podoby jazyka. Používají se ale i zastaralá slova (archaismy), dále slova, jež označují zaniklé věci (historismy), nová slova (neologismy), odborné termíny. Bohatě se využívají nejenom nářeční prvky (dialektismy), ale i profesní mluva (slang) a argot (mluva okrajových skupin společnosti), také vulgarismy, které mohou být prostředkem znaku charakteristiky postavy, vytvářet hodnotící postoj apod.

Pro umělecký text je typické používání poetismů – slova nebo slovní tvary výlučně používané v literárních dílech, ozvláštňují text (měsíc – luna, kůň – oř…); říkáme jim také básnické jazykové (stylistické) prostředky. Dělíme je na TROPY a FIGURY.

### TROPY

Jsou založeny na jiném, přeneseném významu.

**METAFORA** je pojmenování na základě vnější podobnosti, vzhledu, vlastností, funkce.

**PERSONIFIKACE** je druhem metafory, přenos vlastností živých bytostí na věci neživé.

**METONYMIE** je pojmenování na základě věcné (vnitřní) souvislosti.

**SYNEKDOCHA** je pojmenování na základě vztahu části a celku.

**HYPERBOLA** záměrné přehánění skutečnosti s cílem zdůraznit její závažnost.

**PERIFRÁZE** vyjádření něčeho opisem, nepřímo.

**SYMBOL** slovo je znak, který označuje něco jiného, např. symboly lásky.

**ALEGORIE** je text, jehož doslovný, první význam není podstatný, ale který obsahuje význam druhý, hlubší a skrytý např. v bajce. Alegorie staví na principu dvou souběžných příběhů. Jeden je vyprávěný (fiktivní), druhý je myšlený (reálný).

### FIGURY

Figury využívají opakování, hromadění, či naopak vypouštění slov nebo odchylek od běžného slovosledu.

**APOSTROFA** lyrický subjekt, mluvčí se obrací k nepřítomné či zemřelé osobě, neživé věci.

**ŘEČNICKÁ** OTÁZKA otázka, která nevyžaduje odpověď; zpravidla není očekávána.

**ELIPSA** autor záměrně vynechá v textu určitý větný člen, jenž je zřejmý z kontextu.

**INVERZE** nezvyklé řazení slov, text působí vznešeněji.

**OXYMORÓN** zdánlivě nelogické spojení dvou slov.

**ALITERACE** je opakování stejné hlásky (nebo hlásek) na začátku dvou a více slov.

**ANAFORA** je opakování jednoho nebo několika slov na začátku po sobě jdoucích veršů nebo vět.

**EPIFORA** je opakování jednoho nebo několika slov na konci po sobě jdoucích veršů nebo vět.

**EPANASTROFA** je opakování stejného slova na konci a na začátku následujícího verše nebo věty.