# Psaní i/y

Pravidla ohledně psaní **i/y** můžeme rozdělit na tři oblasti:
1. [^1]:Měkké a tvrdé souhlásky – v tomto případě jsou základní pravidla psaní **i/y** docela jednoduchá. Nicméně i zde to není úplně jednoduché kvůli výjimkám v přejatých slovech (_princ, kino_).
2. [^2]:Vyjmenovaná slova – po obojetných souhláskách píšeme **y** ve vyjmenovaných slovech a ve slovech od nich odvozených.
3. [^3]:Psaní i/y v koncovkách – správnou volbu **i/y** v koncovkách děláme podle vzorů a podle shody přísudku s podmětem.

## Souhlásky

Tvrdé souhlásky jsou **H, CH, K, R, D, T, N**.[^1]

Měkké souhlásky jsou **C, J, Ž, Š, Č, Ř, Ď, Ť, Ň**.

Po tvrdých souhláskách **H, CH, K, R** píšeme v českých slovech vždy tvrdé **Y**. Po měkkých souhláskách **C, J, Ž, Š, Č, Ř** píšeme v českých slovech vždy měkké **I**.

U souhlásek **D, T, N** volíme písmeno podle výslovnosti, viz samostatné téma [Dy, ty, ny, di, ti, ni](https://www.umimecesky.cz/cviceni-dy-ty-ny-di-ti-ni).

Pozor na [přejatá slova](https://www.umimecesky.cz/cviceni-prejata-slova-mekke-tvrde-iy), v těch tato pravidla nemusí platit.

### Dy, ty, ny, di, ti, ni
Po souhláskách **D, T, N** volíme písmeno I/Y podle výslovnosti:

- _dívka_ vs. _dým_
- _tisk_ vs. _týden_
- _rybník_ vs. _noviny_

Pozor na [přejatá slova](https://www.umimecesky.cz/cviceni-prejata-slova-mekke-tvrde-iy), v těch tato pravidla nemusí platit.
Měkké I po tvrdých souhláskách píšeme například v následujících případech:

- H: _historie, hitparáda_
- CH: _orchidej, architekt_
- K: _kino, kiwi_
- R: _triko, princezna, turistika, experiment, mandarinka, Kristus, Británie, Marie_

V následujících případech vyslovujeme tvrdě, ale píšeme měkké I:

- D: _medicína, dinosaurus, tradice, diktát_
- T: _lokomotiva_

Psaní tvrdého Y po měkkých souhláskách nastává v přejatých slov po písmenu C: _cylindr, cyklista, encyklopedie._

Pozor také na stejně znějící slova s různým významem: _tip_ (odhad, rada, doporučení) vs. _typ_ (druh, model).

## Vyjmenovaná slova[^2]

Po [měkkých a tvrdých souhláskách](https://www.umimecesky.cz/cviceni-mekke-a-tvrde-souhlasky-podk) se volba **i/y** řídí podle výslovnosti nebo jednoduchých pravidel (ovšem až na výjimky, které tvoří slova cizího původu).

U **obojetných souhlásek** (b, f, l, m, p, s, v, z) je to komplikovanější. Po těchto souhláskách se vyskytují obě varianty **i/y** i ve slovech domácího původu. **Vyjmenovaná slova** představují pomůcku, která nám pomáhá psát po obojetných souhláskách i/y správně. Vyjmenovaná slova představují seznamy slov, ve kterých se píše **y**. Základní seznamy vyjmenovaných slov jsou:

- **B**: být, bydlit, obyvatel, byt, příbytek, nábytek, dobytek, obyčej, bystrý, bylina, kobyla, býk, babyka
- **L**: slyšet, mlýn, blýskat se, polykat, plynout, plýtvat, vzlykat, lysý, lýko, lýtko, lyže, pelyněk, plyš
- **M**: my, mýt, myslit, mýlit se, hmyz, myš, hlemýžď, mýtit, zamykat, smýkat, dmýchat, chmýří, nachomýtnout se, mýto, mykat
- **P**: pýcha, pytel, pysk, netopýr, slepýš, pyl, kopyto, klopýtat, třpytit se, zpytovat, pykat, pýr, pýří, pýřit se, pyj, čepýřit se
- **S**: syn, sytý, sýr, syrový, sychravý, usychat, sýkora, sýček, sysel, syčet, sypat
- **V**: vy, vykat, vysoký, výt, výskat, zvykat, žvýkat, vydra, výr, vyžle, povyk, výheň a slova s předponou vy- a vý-
- **Z**: brzy, [Jazyk](Jazyk.md), nazývat, Ruzyně

Písmeno **y** píšeme i ve slovech příbuzných a v některých dalších jménech osob, zeměpisných názvech, slovech cizího původu.

V rámci Umíme česky máme v procvičování záměrně zařazena i slova cizího původu, protože při praktickém použití jazyka se mnohá z nich (např. _pyžamo, systém, symbol, olympiáda_) používají častěji než slova uvedená v seznamu vyjmenovaných slov (např. _čepýřit, dmýchat_).
### Základní vyjmenovaná slova po B

- **být**, bychom, abys, kdybychom, zbytek, nabýt, dobýt, blahobyt,
- **bydlit**, obydlí, bydlo,
- **obyvatel**,
- **byt**,
- **příbytek**,
- **nábytek**,
- **dobytek**,
- **obyčej**, obyčejně, neobyčejný,
- **bystrý**, bystřina, bystrost, Bystřice, Bystrouška, Bystrozraký,
- **bylina**, býlí, bylinkářka, býložravec, černobýl,
- **kobyla**, kobylka, Kobylisy,
- **býk**, býčí, Býkov,
- **babyka.**

#### Další případy a záludnosti

Tvrdé Y dále píšeme v některých zeměpisných názvech a jménech, například **Přibyslav, Bydžov, Zbyněk, Zbyšek**.

Dále píšeme Y v některých slovech cizího původu, například **bysta, labyrint, byrokracie, Libye, Babylon**.

Vybrané chytáky a těžké příklady:

- _ve vlaku bylo nabito_ (bylo tam plno)
- _starobylý_ a _ledabylý_ (odvozeno od být), ale _způsobilý_ (odvozeno od způsob)
- 
### Základní vyjmenovaná slova po L

Seznam uvádí základní vyjmenovaná slova po **L** a příklady slov od nich odvozených:

- **slyšet**, poslyš, nedoslýchavý,
- **mlýn**, mlynář, mlýnice,
- **blýskat se**, blýskavý, blyštět se,
- **polykat**, zalykat se, polykač,
- **plynout**, plynulý, oplývat, plyn, plynovod,
- **plýtvat**,
- **vzlykat**, vzlykot, vzlykání,
- **lysý**, lysina, lyska, lysohlávka, Lysice, Lysá, Lysůvky,
- **lýko**, lýkožrout, lýkový,
- **lýtko**,
- **lyže**, lyžař, lyžování, lyžáky,
- **pelyněk**,
- **plyš**, plyšový, plyšák.

#### Další případy a záludnosti

Dále píšeme **Y** v:

- některých **slovech cizího původu** (např. _lyceum, lyrický, olympijský, Hollywood_),
- slovech **s předponou poly-** (např. _polystyren, polyteismus_),
- ve slovech obsahujících **-lýza** (např. _elektrolýza, analýza, paralýza_).

### Základní vyjmenovaná slova po M

Seznam uvádí základní vyjmenovaná slova po **M** a příklady slov od nich odvozených:

- **my**,
- **mýt**, umyvadlo, mýdlo, myčka,
- **myslit**, myšlenka, smysl, pomyšlení,
- **mýlit se**, mýlka, omyl, pomýlit se, neomylný,
- **hmyz**, hmyzožravec,
- **myš**,
- **hlemýžď**,
- **mýtit**, mýtina,
- **zamykat**, odemykat, výmyk,
- **smýkat**, smyk, průsmyk, přesmyčka,
- **dmýchat**,
- **chmýří**,
- **nachomýtnout se**,
- **mýto**,
- **mykat**.

#### Další případy a záludnosti

Dále píšeme Y v některých slovech cizího původu, například **sumýš** (mořský živočich), **mykologie** (věda o houbách), **mys** (skalnatý ostroh), **mystický** (záhadný), **mýtus**.

Pozor na stejně znějící slova s různým významem:

|   |   |
|---|---|
|_my_ (1. osoba čísla množného)|_mi_ (3. pád zájmena já)|
|_mýt_ (umývat)|_mít_ (vlastnit něco)|
|_mýval_ (zvíře)|_míval_ (tvar slovesa mít)|
|_vymýtit_ (vykácet)|_vymítit_ (odstranit zlo, ďábla)|

### Základní vyjmenovaná slova po P

Seznam uvádí základní vyjmenovaná slova po **P** a příklady slov od nich odvozených:

- **pýcha**, pyšný, přepych, pýchavka,
- **pytel**, pytlík, pytlák, strašpytel,
- **pysk**, ptakopysk,
- **netopýr**,
- **slepýš**,
- **pyl**, pylový, opylovat,
- **kopyto**, kopýtko, sudokopytník, lichokopytník,
- **klopýtat**, klopýtnutí,
- **třpytit se**, třpyt, třpytka,
- **zpytovat**, nevyzpytatelný,
- **pykat**, odpykat,
- **pýr**, pýří,
- **pýřit se**,
- **čepýřit se**.

#### Další případy a záludnosti

Dále píšeme Y v některých slovech cizího původu, například **pyžamo, pyrotechnika, pyré, pyramida, Pyreneje, kapybara**.

Pozor na stejně či podobně znějící slova s různým významem:

|   |   |
|---|---|
|_pykat_ (nést za něco trest)|_pikat_ (ve hře na schovávanou)|
|_slepýš_ (beznohá ještěrka)|_slepíš_ (tvar slovesa slepit)|
|_pýcha_ (povýšenost)|_píchá_ (bodá)|
|_opylovat_ (přenést pyl z jednoho květu na druhý)|_opilovat_ (obrousit)|

Bonus: neřešitelný problém včely

### Základní vyjmenovaná slova po S

Seznam uvádí základní vyjmenovaná slova po **S** a příklady slov od nich odvozených:

- **syn**, synek, zlosyn, synovec,
- **sytý**, nasytit, sytost, dosyta,
- **sýr**, sýrový, syreček, sýrárna, syřidlo, syrovátka
- **syrový**,
- **sychravý**,
- **usychat**, vysychat, zasychat,
- **sýkora**, sýkorka,
- **sýček**, sýčkovat,
- **sysel**, syslit,
- **syčet**, sykot, sykavka, syčák,
- **sypat**, sýpka, nasypat, dosypat, násyp, posyp, osypaný

#### Další případy a záludnosti

Dále píšeme Y v některých zeměpisných názvech a slovech cizího původu, například **symbol, systém, psychologie, symetrie, symfonie, syntéza, sympatický, synonymum, Sýrie, Pensylvánie**.

Pozor na stejně či podobně znějící slova s různým významem:

|   |   |
|---|---|
|_sypal_ (ptákům zrní)|_sípal_ (chraptěl)|
|_sýrový_ (vyrobený ze sýru), _syrový_ (nevařený)|_sírový_ (z chemického prvku síra, např. kyselina sírová), _sirky_|
|_syrý_ (syrový, vlhký)|_sirý_ (osiřelý)|
|_syn_ (dítě)|_sin_ (zkratka matematické funkce sinus)|

### Základní vyjmenovaná slova po V

Seznam uvádí základní vyjmenovaná slova po V a příklady slov od nich odvozených:

- **vy**, vykat,
- **vysoký**, vysoko, výška, povýšit, vysokoškolák, Vyšehrad, Vysočany,
- **výt**, zavýt, vytí,
- **výskat**, výskot, zavýsknout,
- **zvykat**, zvyk, nezvyk, zlozvyk, zvyklost, odvykat,
- **žvýkat**, žvýkačka, přežvýkavec,
- **vydra**, Povydří,
- **výr**,
- **vyžle**,
- **povyk**, povykovat,
- **výheň**.


### Vyjmenovaná slova po Z

Základní vyjmenovaná slova po Z a příklady slov od nich odvozených:

- **brzy**,
- **jazyk**, jazýček, jazykověda, cizojazyčný,
- **nazývat**, ozývat se, vzývat, vyzývavý,
- **Ruzyně**.

Dále píšeme Y v některých slovech cizího původu, například **enzym, azyl**.

Časté chyby:

- _brzičko_ (odvozeno příponou -ičko, podobně jako třeba maličko),
- _vyzývat_ (např. soupeře k odvetě), ale _zívat_ (otevírat pusu).


## Předpona vy-

Tvrdé Y píšeme také ve slovech, která obsahují předponu vy-, vý-. Předponu vy-, vý- poznáme tak, že je možné ji odtrhnout od slova (kořene) tak, že vznikne slovo, které má smysl (_výlet, let_). Předponu vy-, vý- můžeme ve slově také nahradit jinou předponou (_výlet, nálet, odlet_). Některá slova mohou mít více předpon, takže vy-, vý- nemusí být hned na začátku slova (_nevyhnutelný, nejvyspělejší, zvýraznit_).

Příklady slov s předponou vy-, vý-

### Záludnosti a těžké případy

Pozor na stejně či podobně znějící slova s různým významem:

|   |   |
|---|---|
|_výr_ (pták)|_vír_ (na vodě)|
|_vysel_ (např. vysel obilí, předpona vy-)|_visel_ (např. visel na věšáku, od slova viset)|
|_zavýt_ (vydávat zvuk)|_závit_ (součástka)|
|_výška_ (např. nadmořská výška)|_vížka_ (malá věž)|


  

## Psaní i/y v koncovkách[^3]

Správné psaní **i/y** v koncovkách se odvíjí od slovního druhu.

U **podstatných jmen** určujeme i/y za využití [vzorů podstatných jmen](https://www.umimecesky.cz/cviceni-podstatna-jmena-vzory). První krok k určování vzoru je určení rodu. S procvičováním koncovek se tedy vyplatí začít odděleně pro jednotlivé rody:

- mužský rod
- ženský rod
- střední rod

U **přídavných jmen** se psaní i/y určuje za využití vzorů [jarní a mladý](https://www.umimecesky.cz/cviceni-koncovky-pridavnych-jmen-jarni-mlady).

U **sloves** se psaní i/y odvíjí od principu [shody přísudku s podnětem](https://www.umimecesky.cz/cviceni-shoda-prisudku-s-podmetem).

Samostatně máme vyčleněné procvičování pro slova končící na [ovi/ovy](https://www.umimecesky.cz/cviceni-koncovky-ovi-ovy) a [mi/my/ma](https://www.umimecesky.cz/cviceni-koncovky-mi-my-ma). Tato slova často dělají problémy, protože může jít o podstatná i přídavná jména a do volby správného i/y se tak promítá více pravidel.

### Koncovky podstatných jmen: mužský rod

Koncovku určujeme podle vzoru, viz téma [Podstatná jména: vzory mužského rodu](https://www.umimecesky.cz/cviceni-podstatna-jmena-vzory-muzskeho-rodu).

Mužské rody
- Pán
- Hrad
- Muž 
- Stroj 
-  Předseda
- Soudce

Příklady:

|   |   |
|---|---|
|_Dohoda mezi král**i**._|Král – vidím krále → rod mužský životný → král bez král**e** jako muž bez muž**e**. Dohoda mezi muž**i**.|
|_Vyšli posl**y**._|Posel – vidím posla → rod mužský životný → posel bez posla jako pán bez pána. Vyšli pán**y.**|
|_Rys**i** a divoké kočky._|Rys – vidím rysa → rod mužský životný → rys bez rysa jako pán bez pána. Pán**i** a divoké kočky.|
|_Pevné motouz**y**._|Motouz – vidím motouz → rod mužský neživotný → motouz bez motouzu jako hrad bez hradu. Pevné hrad**y**.|
|_Lesy skrývají datl**y**._|Datel – vidím datla → rod mužský životný → datel bez datla jako pán bez pána. Lesy skrývají pán**y**.|
|_Koupil zajíce v pytl**i**._|Pytel – vidím pytel → rod mužský neživotný → pytel bez pytle jako stroj bez stroje.|
|_Vyjít s peněz**i**, platit peněz**i**._|Peníz – vidím peníz → rod mužský neživotný → peníz bez peníze jako stroj bez stroje. Vyjít se stroj**i**, platit stroj**i**.|
|_Léky proti kašl**i**._|Kašel – vidím kašel → rod mužský neživotný → kašel bez kašle jako stroj bez stroje. Léky proti stroj**i**.|
|_Druz**i** mi dluží._|Druh – vidím druha → rod mužský životný → druh bez druha jako pán bez pána. Pán**i** mi dluží.|
|_Na moři byly vlnolam**y**._|Vlnolam – vidím vlnolam → rod mužský neživotný → vlnolam bez vlnolamu jako hrad bez hradu. Na moři byly hrad**y.**|

### Koncovky podstatných jmen: ženský rod

Koncovku určujeme podle vzoru, viz téma [Podstatná jména: vzory ženského rodu](https://www.umimecesky.cz/cviceni-podstatna-jmena-vzory-zenskeho-rodu).

Pro ženský rod máme v češtině 4 vzory: **žena, růže, píseň, kost**. Poslední tři řadíme k tzv. měkkým vzorům, tedy vzorům, které mají pouze koncovky s měkkým I. Výjimku tvoří jen vzor žena (například tvar ženy), ten ale snadno poznáme podle typického zakončení na -A. Pokud tedy končí podstatné jméno ženského rodu na jiné písmeno než -a, víme, že v něm píšeme měkké I.

Pozor, nelze použít naopak, tedy neplatí, že pokud podstatné jméno končí na –a, píšeme automaticky tvrdé Y. Vzor žena má také měkké I (v 7. p. množného čísla).

Příklady:

- _Jedeme do Bratislav**y**._ – Bratislav**a** bez Bratislav**y** jako žen**a** bez žen**y**, jedeme do Bratislav**y** jako žen**y**.
- _Jedeme do Boleslav**i**._ – Bolesla**v** bez Boleslav**i** jako kost bez kost**i**, jedeme do Boleslav**i** jako kost**i**.
- _V prázdné láhv**i**._ – Láhe**v** bez láhv**e** jako píse**ň** bez písně, v láhv**i** jako v písn**i**.
- _Mít něco na mysl**i**._ – Mys**l** bez mysl**i** jako kos**t** bez kost**i**, mít něco na mysl**i** jako kost**i**.
- _Otep**i** slámy._ – Ote**p** bez otep**i** jako kos**t** bez kost**i**, otep**i** jako kost**i**.
- _Jít na oběd do menz**y**._ – Menz**a** bez menz**y** jako žen**y**, jít na oběd do menz**y** jako žen**y**.
- _Z hloub**i** duše._ – Hlou**b** bez hloub**i** jako kos**t** bez kost**i**, z hloub**i** jako kost**i**.
- _Soudní expertiz**y**._ – Expertiz**a** bez expertiz**y** jako žen**a** bez žen**y**, soudní expertiz**y** jako žen**y**.
- _Na území Panam**y**._ – Panam**a** bez Panam**y** jako žen**a** bez žen**y**, na území Panam**y** jako žen**y**.

### Koncovky podstatných jmen: střední rod

Koncovku určujeme podle vzoru, viz téma [Podstatná jména: vzory středního rodu](https://www.umimecesky.cz/cviceni-podstatna-jmena-vzory-stredniho-rodu).

Příklady:

- _V podpalub**í**_ – podpalub**í** bez podpalub**í** jako staven**í** bez staven**í**, v podpalub**í** jako staven**í**
- _Na Lab**i**_ – Lab**e** bez Lab**e** jako moř**e** bez moř**e**, na Lab**i** jako moř**i**.
- _Pod bradl**y**_ – bradl**o** bez bradl**a** jako měst**o** bez měst**a**, pod bradl**y** jako měst**y**.
- _Se sil**y** na obilí_ – sil**o** bez sil**a** jako měst**o** bez měst**a**, se sil**y** jako měst**y**.
- _Mezi dvěma intermezz**y**_ – intermezz**o** bez intermezz**a** jako měst**o** bez měst**a**, mezi intermezz**y** jako měst**y**.
- _Zboží zatížené cl**y**_ – cl**o** bez cl**a** jako měst**o** bez měst**a**, cl**y** jako měst**y**.
### Koncovky přídavných jmen (jarní/mladý)


Pro psaní koncovek je důležité rozlišení měkkých a tvrdých přídavných jmen, viz téma [druhy přídavných jmen](https://www.umimecesky.cz/cviceni-druhy-pridavnych-jmen).

U měkkých přídavných jmen (vzor **jarní**), píšeme vždy měkké I. U tvrdých přídavných jmen (vzor **mladý**) píšeme tvrdé Y, nikoliv však ve všech tvarech! V 1. pádě množného čísla rodu mužského životného píšeme -Í (_mal**í** chlapci jako mlad**í** chlapci_).

Příklady, ve kterých se chybuje:

- _marniví manekýni_ – tvrdé přídavné jméno (marnivý, marnivá, marnivé), ale jedná se o množné číslo - mladí manekýni,
- _sivý holoubek_ – tvrdé přídavné jméno (sivý, sivá, sivé) – mladý holoubek,
- _vepřový bůček_ – tvrdé přídavné jméno (vepřový, vepřová, vepřové) – mladý bůček,
- _lesklí slepýši_ – tvrdé přídavné jméno (lesklý, lesklá, lesklé), ale množné číslo – mladí slepýši,
- _jedlými pokrmy_ – tvrdé přídavné jméno (jedlý, jedlá, jedlé) – mladými pokrmy,
- _urostlí chlapci_ – tvrdé přídavné jméno (urostlý, urostlá, urostlé), ale množné číslo – mladí chlapci.

### Slova končící na ovi/ovy

[Přejít ke cvičením na toto téma »](https://www.umimecesky.cz/cviceni-koncovky-ovi-ovy)

Ve slovech končících na -OVI a -OVY se často chybuje. Pro správné psaní I/Y musíme rozlišit, jestli jde o podstatné, nebo přídavné jméno. U přídavných jmen pak musíme vzít v potaz, co přivlastňujeme.

**Podstatná jména:** zakončení **-OVI** se vyskytuje u 3. nebo 6. pádu:

- _Vysvětlit něco popletovi. Mávat psovi masem u čumáku._ (3. pád)
- _Pohádka O kocouru Modroočkovi._

**Přídavná jména ve spojení s podstatným jménem rodu mužského životného:**

Zakončení **–OVI:** Přivlastňujeme podstatná jména rodu mužského životného v 1. pádu.  
Zakončení **–OVY:** Přivlastňujeme podstatná jména rodu mužského životného ve 4. pádu.

- _Jsou to statkářovi koně._  
    Čí koně? Statkářovi (jako **ti** matčin**i** koně, **1. pád** čísla množného).
    
- _Viděli jsme strýčkovy koně._  
    Čí koně? Strýčkovy (jako **ty** matčin**y** koně, **4. pád** čísla množného).
    

**Přídavná jména ve spojení s podstatným jménem rodu mužského neživotného:** zakončení **–OVY**.

- _Pavlovy_ _sešity ležely na stole._  
    Čí sešity? Pavlovy (jako **ty** matčin**y** sešity, **1. pád** čísla množného).
- _Našel jsem ztracené Pavlovy doklady._  
    Čí doklady? Pavlovy (jako **ty** matčin**y** doklady, **4. pád** čísla množného).

**Přídavná jména ve spojení s podstatným jménem rodu ženského:** vždy zakončení na **-OVY**.

### Slova končící mi/my/ma

U podstatného jména rodu ženského je v 7. p. vždy měkká koncovka **-emi, -ami, -mi**, kdežto v rodě mužském neživotném píšeme **-my** (př. drahokamy).

Koncovka **-ma** se dochovala jen u párových tělesných orgánů (oči, uši, ruce, nohy) a u číslovek dva, oba. Příklady:

- _Pes se jí pletl pod nohama._
- _Dítě tleskalo ručičkama._
- _Oběma směry._

Pokud **nejde** o párový tělesný orgán, ale o nohy u stolu, případně o ručičky u hodin je zakončením koncovka **–ami**, která odpovídá vzoru žena. Příklady:

- _Na hodinách byl ciferník s nevýraznými ručičkami._
- _Stůl se čtyřmi nohami._

U přídavných jmen je na konci vždy **-mi**.

- _Měl na hodinkách ciferník s nevýraznými ručičkami._
- _Obchodovat se sloními kly je zakázáno._
- _O víkendu se uvidíme s bratrovými kamarády._

Koncovka přídavného jména nebo číslovky se vždy shoduje s koncovkou podstatného jména.

- _Řekla mu to mezi čtyřma očima._
- _Seděl zavřený mezi čtyřmi stěnami._
- _Procházel se mezi rozkvetlými růžemi._

### Shoda přísudku s podmětem

### Základní pravidla

V **přítomném a budoucím** čase píšeme vždy **-I**. Neřešíme rod podmětu.

- _Tma hal**í** krajinu. Karel zabal**í** dárek_.

V **minulém** čase píšeme koncovku podle rodu podmětu:

|podmět|koncovka|
|---|---|
|rod mužský životný|**-I**|
|rod mužský neživotný|**-Y**|
|rodu ženský|**-Y**|
|množném čísle rodu středního|**-A**|

### Postup určení koncovky

**1. Určíme podmět věty**

- _Okolnosti se změnily._ – okolnosti
- _Tisíce obyvatel odcházely._ – tisíce
- _Psi štěkali._ – psi
- _Hejna ptáků se usadila na jezeře._ – hejna

**2. Určíme rod, ve kterém je podmět**

Podmět si řekneme v jednotném čísle, poté si na něj ukážeme ukazovacím zájmenem.

- _Okolnosti se změnily._ – Ta okolnost. (rod ženský)
- _Tisíce obyvatel odcházely._ – Ten tisíc. (rod mužský)
- _Psi štěkali._ – Ten pes. (rod mužský)
- _Hejna ptáků se usadila na jezeře._ – To hejno. (rod střední)

Pokud je podmět rodu mužského, musíme určit také jeho [životnost](https://www.umimecesky.cz/cviceni-podstatna-jmena-rody).
Životnost podstatných jmen rodu mužského zjistíme, řekneme-li si jméno v 1. a 4. pádě:

- **Pokud se tvar změní, je životný** (_ten sněhulák, vidím sněhuláka_ – životné).
- **Pokud se tvar nezmění, je neživotný** (_ten hrad, vidím hrad_ – neživotné).

- _Tisíce obyvatel odcházely._ – Ten tisíc, vidím tisíc (tvar slova se nemění) – neživotný
- _Psi štěkali._ – Ten pes, vidím psa (tvar slova se mění) – životný

**3. Podle rodu podmětu napíšeme správnou koncovku**

### Několikanásobný podmět

1. Je-li ve větě více podmětů a **alespoň jeden je rodu mužského životného**, píšeme v minulém čase zpravidla měkké **i**.
    - _Klára, Tereza, Petra i Martin se pohupoval**i** v rytmu hudby._
2. Pokud ve větě **není ani jeden podmět rodu mužského životného**, píšeme tvrdé **y**.
    - _Kočky a koťata se vyhříval**y** na slunci. Jedno kotě a štěně si spolu hrál**y** ve stínu._
3. Pokud jsou všechny podměty ve středním rodě a v množném čísle, píšeme v přísudku -**a**.
    - _Hříbata, telata a jehňata se popásal**a** na louce._

### Těžké příklady a chytáky

Pozor na slova _dítě, oko, ucho_ – v jednotném čísle jsou tato slova rodu středního, ale v čísle množném mají rod ženský – píšeme tvrdé **Y**.

Některá podstatná jména mohou být životná i neživotná.